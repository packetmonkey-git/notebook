---
title: سوالات و فرایند مصاحبه‌های کاری
slug: interview-questions
language: fa
date: 8 Sep 2023
og: public/posters/interview.png
tags: work, interview
---

### سوالات و فرایند مصاحبه‌های کاری

طی روزهای کاری تعداد زیادی رزومه در بخش منابع انسانی و تعداد کمی از رزومه‌ها هم مستقیما برای مدیریت دپارتمان ارسال می‌شه. اما زمانی که نوبت به بررسی رزومه‌ها می‌رسه، درصدی از افراد به‌خاطر نامناسب بودن رزومه و تعداد دیگه‌ای هم به‌علت ناسازگاری با فرهنگ سازمان و رد فلگ‌های دیگه از سمت منابع انسانی رد می‌شن.

از این نقطه‌ای که باهاتون صحبت می‌کنم احتمالا درصد زیادی از کارجوها رد شدن و درصد باقی مونده وارد فرایند مصاحبه‌ی فنی می‌شن که داخل این پست قصد دارم بیشتر در رابطه با این مرحله صحبت کنم.

زمانی که رزومه‌ها از بخش منابع انسانی می‌گذره، مجدد نیاز هست رزومه‌های ساختگی رو طی یک غربال شناسایی کنیم. همچنین می‌دونیم که کارجو به تمام موارد موجود آگهی استخدام مسلط نیست بنابراین دپارتمان موردنظر باید دنبال قابلیت‌های شخصیتی دیگه‌ای باشه که بتونه در مدت زمان کوتاهی، کارجو رو نسبت به نیازمندی‌های خودش تربیت کنه و در بلندمدت یک نیروی متعهد و انعطاف‌پذیر داشته باشه.

طی این خواسته‌ها باید روی مسائلی مثل تایید رزومه فنی، سرعت یادگیری فرد و دانش پایه قوی کارجو، سوالات و مراحلی رو طراحی کنیم تا مناسب‌‌ترین فرد استخدام شه. اینجا دقیقا مدیران فنی باهوش وارد جلسه مصاحبه با کارجو میشن. اما داخل این جلسات چی می‌گذره؟

چند دقیقه اول به مسائل عمومی پرداخته می‌شه تا یخ کارجو بازشه و همچنین به سطح استرس پایین‌تری برسه. اما کم کم وقت این هست که رزومه ارسالی کارجو رو از نظر ساختگی بودن بررسی کنیم.

فرد کارجو داخل رزومه ادعا کرده که 3 سال به‌صورت تخصصی در حوزه‌ی توسعه وب با استک فلان و دیتابیس MySQL کار کرده؟ اگر یادتون باشه داخل این مرحله باید رزومه کارجو تایید بشه بنابراین سوال‌های زیر رو ازش می‌پرسیم.

1. زمانی که روی یک لینک وب کلیک می کنیم چه اتفاقی میوفته؟
2. معماری‌های شناخته شده وب چی هستن و تجربه‌‌تون رو در رابطه با یکی از اون‌ها بگید؟
3. راه‌حل‌هایی که تابه‌حال برای بهبود سرعت برنامه‌های وب‌تون استفاده کردید رو شرح بدید.
4. پورت پیش‌فرض دیتابیس مورد استفاده شما چی بوده؟
5. تفاوت HTTP و HTTPS در چیه؟
6. تابه‌حال یک دامنه رو به برنامه وب متصل کردید؟
7. اگر آره که فرایند چطوری بوده؟
8. ...

بزارید یه آمار تجربی جالب بهتون بدم، طی این سوال و جواب‌ها درحدود 50 درصد افرادی که به مرحله‌ی مصاحبه‌ی فنی رسیدن، رد می‌شن و گاها تشخیص داده می‌شه که کل رزومه افراد ساختگی هست.

حالا تعداد انگشت‌ شماری از افراد هم مورد تایید قرار می‌گیرن و حالا باید سرعت یادگیری کارجوها سنجیده بشه. به‌احتمالا زیاد یک تسک دریافت می‌کنید که هیچ چیزی در اون رابطه نمی‌دونید و ازتون خواسته می‌شه که در رابطه باهاش تحقیق کنید یا از اون در یک پروژه استفاده کنید.

کارجو دو هفته بعد بر‌می‌گرده و می‌بینیم که خروجی کار خوب بوده اما نیاز هست با مطرح کردن چند سوال پایه‌ای ببینیم تا چه عمقی از مطلب رو مطالعه کرده. برای مثال فرض کنید از کارجو درخواست کرده باشیم با GraphQL کار کنه. احتمالا سوالات زیر رو بپرسیم.

1. این تکنولوژی چطوری کار می‌کنه و چرا با وجود Restfull APIها باز هم مورد توجه قرار گرفته؟
2. برای بهبود سرعت کوئری‌ها چه روش‌های پیشنهادی مطرح شده؟
3. آيا امکان فعال کردن Caching وجود داره؟
4. اگر آره که چطور و اگر نه، چرا؟
5. ...

دقیقا بعد از این مرحله هست که از 50 نیروی کارجو تنها 1 الی 2 نفر استخدام سازمان می‌شه. طبق تجربه‌های اخیرم باید بگم که سطح سوالات خیلی پایه‌ای‌تر از گذشته شده و سرعت و عمق یادگیری کارجو در اولویت قرار گرفته. در هر حال امیدوارم خوندن این مطلب بهتون کمک کنه تا برای مصاحبه‌های بدی‌تون با جدیت و آمادگی بیشتری حاضر بشید و کار مورد نظرتون رو پیدا کنید.