---
title: خسته شدم یا جا زدم؟
slug: am-i-tired-or-failed
language: fa
date: 20 Aug 2023
og: public/posters/burnout.jpg
tags: life
---

### خسته شدم یا جا زدم؟

اگر حوزه‌ی شغلی فناوری اطلاعات رو تجربه کرده باشید، می‌دونید که یادگیری مطالب جدید (کم یا زیاد)‌ بخشی از زندگی روزمره هست. واقعیت عجیبی که ممکنه بعد از چند سال باعث خستگی ما باشه یا اینکه بهمون دلیلی بده که یک روز جدید رو با انرژی شروع کنیم. گاها مطلبی که باید یاد بگیریم آنچنان جذاب هست که روزها مداوما سعی می‌کنیم به درک بهتری ازش برسیم اما همچنان زمان‌هایی وجود داره که یادگیری یک مبحث رو چند روز عقب میندازیم چون علاقه زیادی بهش نداریم (همین الان دارم درمورد Link Layer می‌خونم و اصلا جذاب نیست).

حالا به‌نظرتون چیشد که دارم این مطلب رو می‌نویسم؟ بیایید یکم به عقب برگردیم. حدودا ۶ ماه پیش از تیمی که باهاشون کار می‌کردم و تمام افکار قدیمیم جدا شدم. جدا شدن از یه تیم برای همه‌مون تعریف ملموس‌تری داره اما جدا شدن از افکار قدیمی رو به‌صورت تیتروار براتون می‌نویسم. تصمیم‌هایی که برای زندگی جدید گرفتم به‌شرح زیر بود:

1. اولویت زندگی من سلامت هست (روحی و فیزیکی)
2. آشنایی من با کامپیوتر به مسائل مرتبط با حوزه‌ی امنیت برمی‌گرده بنابراین زین‌پس فعالیت من در این زمینه خواهد بود
3. به خودم و مسیر باید اعتماد داشته باشم و نباید تاثیرات محیطی من رو از هدفم دور کنند

حالا برگردیم سر موضوع خودمون، شروع یه مسیر جدید به انرژی نیاز داره و باید طی یک نقشه راه، خودم رو از وضعیت فعلی به وضعیتی که مورد نظرم بود می‌رسوندم. شروع من با امنیت از دوره‌ای به نام owasp شروع شد که با موفقیت به اتمام رسوندمش (بزارید تو پرانتز بگم که خیلی سخت تموم شد چون کشور در حین اعتراضات بود پس اینترنت نداشتیم و روحیه هم برای هیچکس باقی نمونده بود).

مرحله‌ی بعدی، شروع یادگیری شبکه به‌صورت عمیق و سروکله زدن با ابزارهای موجود بود چونکه تصمیم ندارم این یادگیری تنها برای فان باشه و باید ازش کسب درآمد می‌کردم. به این شکل می‌تونستم زمان بیشتری داخل این حوزه دست به آچار باشم که خودش به یادگیری من و دسته‌بندی محتواها و کاربردشون داخل مغز هم بسیار کمک می‌کنه.

مسائل شبکه در سطوح ابتدایی خیلی آسون به‌نظر می‌رسه اما در سطح متوسط و پیشرفته می‌تونه پوست کله‌تون رو بکنه (این موضوع نه‌تنها داخل شبکه بلکه داخل تمام مباحث همین‌جوری هست). اینجا بود که حس کردم دیگه واقعا می‌خوام حوزه‌ی کامپیوتر رو بزارم کنار و بزارید واقعیت رو بهتون بگم؛ به راه‌اندازی یه فروشگاه محصولات ارگانیک به‌خصوص هویج فکر می‌کردم.

از این بگذریم که چه فکرهایی باعث این موضوع می‌شد و نتیجه چی بود، بخشی که تو این پست می‌خوام نظر خودم رو درباره‌اش بگم اینه که یک فرایند طولانی مدت می‌تونه شما رو فرسوده کنه. هر چیزی هم می‌خواد باشه، از یادگیری بگیر تا سروکله زدن با لطیف‌ترین کارهای دنیا. اما تو حوزه‌ی فناوری اطلاعات یه مشکل دیگه هم هست، فرایندها که یکم سخت می‌شه، هر کدوم از ما فکر می‌کنم که در دنیای خارج از افکار شخصی‌مون، بقیه‌ی افراد وضعیت گل و بلبلی دارن.

واقعیت اینطور نیست و بعضی از راه‌حل‌های من برای ادامه‌ی زندگیم از این قرار هست:

1. اول اینکه هر ماه وضعیت جسمی و روحی فعلیم رو بررسی کنم و ببینم تعادل کار و زندگیم بهم نخورده باشه.
2. تا جایی که برام مقدور هست از منابع شخص ثالث (آموزشگاه‌های فیزیکی و اینترنتی) خوب کمک بگیرم تا این خفن بودن خودآموزی باعث نشه که تو باتلاق گیر  کنم.
3. زمان‌بندی داشته باشم. سعی می‌کنم داخل یک سال تنها ۳ الی ۴ هدف رو پیش ببرم و این هدف‌هام overlap زمانی نداشته باشن.
4. فلاکت کشور نباید باعث بشه توانایی‌ها و دستاوردهای هرچند کوچیکم رو نادیده بگیرم.
5. از شبکه‌های اجتماعی دوری کنم.

بزارید یه پاراگراف در رابطه با مورد سوم بنویسم و این مطلب رو ببندم. برای مثال من الان دانشجو هستم، اینجوری برنامه‌ریزی کردم که یک ماه آخر هر ترم تنها درس می‌خونم و موارد دیگه رو تا حد زیادی کنار میزام یا فقط روزانه چند دقیقه مرورشون می‌کنم. یا مثلا تابستون رو اینجوری گذروندم که روزانه ساعت مشخصی رو به یکی از هدف‌هام اختصاص دادم و بقیه‌ش رو با خانواده بودم.

مطمئنا این تصمیم باعث نمی‌شه درنهایت به یک فرد خارق‌العاده تبدیل بشم که بعدا هم سرتیتر خبرها باشه اما دوست دارم از این به بعد بیشتر مراقب خودم باشم و خودم رو به‌خاطر چیزهایی که روشون کنترلی ندارم، اذیت نکنم.